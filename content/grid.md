---
titleBreadcrumb: Grid
views:
    grid-sidebar:
        region: sidebar-right
        template: default/content
        sort: 1
        data:
            meta:
                type: content
                route: grid-sidebar
...
#Alan Turing
Alan Mathison Turing, OBE, FRS, (IPA: [ˈælən ˈmæθɪsən ˈtjʊəɹɪŋ]), född 23 juni 1912 i Maida Vale,
London, död genom förgiftning den 7 juni 1954 i Wilmslow, Cheshire, var en brittisk matematiker,
logiker och kryptoanalytiker. Han studerade vid King's College, Cambridge och sedan vid Princeton 1936–1938.

Alan Turing lade en stor del av grunderna för dagens informations- och datorteknologi. Han är mest
känd för turingtestet, turingmaskinen och sina insatser i andra världskriget med kodknäckandet av
tyskarnas Enigmachiffer.

##Biografi
###Bakgrund och familj
Turing föddes i Maida Vale i London den 23 juni 1912 i ett hus som vid denna tid var ett hospital och
numera är hotell. Hans far, Julius Mathison Turing, tjänstgjorde i Indien och reste tillsammans
med Alans mor fram och tillbaka mellan Guildford i England och Indien. När de var borta bodde deras
två söner hos vänner, istället för att riskera att dra på sig några sjukdomar i den brittiska kolonin.
Tidigt i livet visade Turing tecken på den genialitet han visade senare i livet. Han sägs ha lärt sig själv
att läsa på tre veckor och han hade en naturlig fallenhet för siffror och problemlösning.

Turings föräldrar skrev in honom på St. Michael's vid sex års ålder. Föreståndarinnan såg tidigt hans
begåvning precis som många av hans senare lärare. 1926, vid 14 års ålder började han på Sherborne School
i Dorset. Hans första dag där sammanföll med en generalstrejk i England. Turing var dock så besluten att
gå sin första dag där, att han ensam cyklade 95 km från Southampton till skolan och övernattade på ett
värdshus på vägen. Insatsen blev omnämnd i den lokala pressen.

Turings naturliga fallenhet för matematik och naturvetenskap gav honom ingen respekt hos lärarna på Sherbourne,
vars definition på utbildning var mer betonad på den klassiska litteraturen. Trots detta fortsatte Turing att
visa stor förmåga i ämnen han tyckte om bäst. Han kunde lösa avancerade matematiska problem utan att ens ha
studerat grundläggande differentialkalkyl.

Turings ambitioner i skolan höjdes av hans starka känslor för sin vän Christopher Morcom, som han blev kär i.
Känslorna var dock inte besvarade. Morcom dog hastigt under deras sista termin på Sherbourne av tuberkulos,
som han fått av att dricka smittad komjölk som liten. Turing var förkrossad.

###Universitetsstudier och hans arbete med beräkningsbarhet
Eftersom Turing inte arbetade så hårt med de klassiska studierna fick han inget stipendium till Trinity College,
Cambridge, utan gick istället till sitt andraval som var King's College, Cambridge. Han var student där mellan
1931 och 1934, tog examen med ett utmärkt betyg och valdes 1935 in som fellow på King's tack vare sitt
examensarbete om Gauss felfunktion.

Med sin monumentala "On Computable Numbers, with an Application to the Entscheidungsproblem" (den 28 maj 1936),
reformerade Turing Kurt Gödels resultat från 1931 om begränsningarna hos bevis och beräkningar. Han bytte ut
Gödels aritmetikbaserade formella språk mot det som idag kallas turingmaskiner. Han visade att en sådan maskin
skulle kunna utföra vilka matematiska beräkningar som helst om det kunde ges som en algoritm.

Turingmaskiner är idag centrala inom studiet av beräkningsbarhetsteorin. Han fortsatte med att visa att det inte
fanns någon lösning till Entscheidungsproblemet genom att först visa att stopproblemet för turingmaskiner är
obestämbart: det är inte möjligt att algoritmiskt bestämma huruvida en turingmaskin någonsin kommer att stanna.

Det mesta av 1937 och 1938 tillbringade han på Princeton University där han studerade under Alonzo Church. 1938
tog han sin doktorsexamen i Princeton; hans disputation introducerade begreppet relativ beräkning där turingmaskiner
utökas med så kallade orakel som ger möjlighet att studera problem som inte kan lösas med turingmaskiner.

Tillbaka i Cambridge 1939, besökte han föreläsningar av Ludwig Wittgenstein om grunderna av matematik. De två
hade olika åsikter; Turing försvarade formalismen och Wittgenstein tyckte att matematiken var övervärderad och inte
gav några absoluta sanningar.

###Homosexualitet
Turing var homosexuell under en tid då homosexuella handlingar var olagliga och homosexualitet betraktades som en
psykisk sjukdom. 1952 hjälpte Arnold Murray en medbrottsling att bryta sig in i Turings hus. Turing rapporterade
inbrottet till polisen och under utredningen kom det fram att Turing och Murray hade ett sexuellt förhållande. År
1952 åtalades därför Turing för homosexualitet, vilket då fortfarande var kriminaliserat i Storbritannien. Han
accepterade att genomgå behandling med kvinnligt könshormon (kemisk kastrering) som ett alternativ till
fängelsevistelse. Den 7 juni 1954 dog han av cyanidförgiftning. Den brittiska regeringen beslöt i december 2013 att
ta initiativ till en postum officiell ursäkt till Turing med användning av det kungliga benådningsinstitutet. En
sådan nådehandling undertecknades i drottning Elizabeth II:s namn den 24 december 2013.

###Död
8 juni 1954 hittades Turing död, troligen begick han självmord genom att ta en tugga av ett äpple som han injicerat
med cyanid. Äpplet testades aldrig men att dödsorsaken var cyanidförgiftning konstaterades vid obduktionen. De
flesta tror att hans död var avsiktlig men hans mor argumenterade bestämt för att hans död var en olyckshändelse och
orsakades av hans oförsiktiga förvaring av kemikalier. Mord har också framförts som en möjlighet. Turings
homosexualitet ska då ha setts som en säkerhetsrisk.

###Erkännande
Turingpriset har sedan 1966 delats ut årligen av Association for Computing Machinery till en forskare för insatser
inom datavetenskapen. Det räknas som datavetenskapens motsvarighet till Nobelpriset.

Manchester, staden där Turing arbetade mot slutet av sitt liv, har gjort flera hyllningar till honom. 1994 namngavs
en sträcka av vägen A6010 (Manchesters ringväg) "Alan Turing Way". En bro längs denna väg bär namnet "Alan Turing Bridge".

##Kryptoanalys
Under andra världskriget arbetade Turing på Bletchley Park med att knäcka tyska koder. Genom att fortsätta arbetet som
gjorts i Polen före kriget bidrog han med flera insikter i tydandet av meddelande från både Enigmamaskinen och
Lorenzmaskinen och han var chef för "Hut 8" som var ansvariga för att försöka tyda tysk marin kommunikation.

Några veckor efter att ha anlänt till Bletchley Park hade Turing konstruerat en elektromekanisk maskin som kunde hjälpa
till att knäcka Enigmakryptot. Maskinen kallades bombe efter den polska bomba. Bombe blev efter en förbättring föreslagen
av matematikern Gordon Welchman det främsta verktyget för kodknäckarna för att läsa Enigmameddelanden.

Bombe letade efter Enigmas rotorers inställning och krävde en "crib" (känd klartext eller misstänkt klartext). För varje
möjlig inställning hos rotorerna provade bombe en kedja av logiska slutledningar, baserade på cribben, på elektrisk väg.
Bombe upptäckte när en motsägelse uppstått och förkastade den inställningen och fortsatte till nästa. De flesta möjliga
inställningarna ledde till motsägelser och förkastades så att bara ett fåtal lämnades kvar och kunde undersökas i detalj.
Turings första bombe installerades den 18 mars 1940.

Efter kriget belönades Turing med en utnämning till Officer av Brittiska Imperieorden, men verksamheten vid Bletchley Park
var fortfarande hemlig så officiellt fick han utmärkelsen för sina artiklar från före kriget.
